---
title: "Migrujem z NucleusCMS na WordPress"
date: 2009-04-12T13:30:36+00:00
draft: false
ji_lang_name: Slovak
ji_lang_code: sk
ji_rss_desc: Uvedomil som si, že Nucleus CMS zaspal dobu a mne neostáva nič iné než sa poobzerať po alternatívach. Vybral som si WordPress, ktorý sa od roku 2005 výrazne zlepšil a prekvapil ma najmä jednoduchým používateľským rozhraním.
---

Pred pár mesiacmi ma Ľuboš Rendek z portálu [linuxconfig.org][1] upozornil na skutočnosť, že môj web nepatrí práve medzi "search engine friendly" stránky a za jeden z hlavných problémov označil URL jednotlivých príspevkov. 
Môj starý CMS systém - [NucleusCMS][2] - totiž napríklad pre článok "Sila GnuPG" generoval URL [/item-12.html][3]. 
Z pohľadu SEO by vraj bolo oveľa lepšie, keby bol v URL obsiahnutý aj názov článku. 
Dnes má spomínaný článok URL [/2005/12/28/sila-gnupg/][4] a za to vďačím novému CMS systému [WordPress][5].

Zmena CMS so sebou nesie mnoho problémov, preto som sa jej snažil všemožne vyhnúť a chcel som spomínanú funkcionalitu dostať do NucleusCMS vo forme pluginu. 
Po viacerých neúspešných pokusoch som si však uvedomil, že Nucleus zaspal dobu a mne neostáva nič iné než sa poobzerať po alternatívach. 
Vybral som si WordPress, ktorý sa [od roku 2005][6] výrazne zlepšil a prekvapil ma najmä jednoduchým používateľským rozhraním.

Vďaka malému počtu článkov, ktoré som za tie štyri roky vyprodukoval, som si ich mohol dovoliť preniesť manuálne. 
Komentáre som potom už bez väčšej námahy "prelial" z jednej databázy do druhej pomocou vlastného skriptu. 
Vyskytli sa však aj menšie problémy a ak odoberáte môj [RSS kanál][7], tak sa vám v čítačke pravdepodobne opäť objavili staré príspevky, za čo sa ospravedlňujem.

Pri zmene CMS som vytvoril aj dve nové kategórie **"Recenzie"** a **"Programovanie"** a zaradil som do nich pár starších článkov. 
Subdoménu blog.jariq.sk, ktorú som už dlhšiu dobu prakticky nepoužíval som zrušil, nahradil som ju samostatnou kategóriou **"Blog"** a presunul som do nej len príspevky, ktoré považujem za hodnotné.

Na záver snáď už len dodám, že všetky pôvodné URL sú automaticky presmerované na nové a ak na môj web odkazujete zo svojich stránok, nemusíte na nich vykonať žiadne úpravy.


[1]: https://linuxconfig.org/
[2]: http://www.nucleuscms.org
[3]: /item-12.html
[4]: /2005/12/28/sila-gnupg/
[5]: https://www.wordpress.org
[6]: /let-the-show-begin/
[7]: /feed/