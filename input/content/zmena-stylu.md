---
title: "Zmena štýlu"
date: 2006-08-01T23:26:51+00:00
draft: false
ji_lang_name: Slovak
ji_lang_code: sk
ji_rss_desc: Rozhodol som sa teda, že vynechám akékoľvek omáčky a budem sa snažiť písať čo najkratšie články s čo najväčšou výpovednou hodnotou.
---

Včera večer som zo zaujímavosti cez [google][1] hľadal stránky, ktoré obsahujú zmienku o mojom webe. 
Okrem prevažne španielskych stránok odkazujúcich na winlost som našiel aj [príspevok vo fóre na českom portáli suseportal.cz][2], kde sa neznámy používateľ sťažuje, že nenašiel ani jeden návod podľa ktorého by bol schopný rozbehať v linuxe FTP server. 
Medzi zdrojmi z ktorých neúspešne čerpal uvádza aj [môj článok o vsftpd][3].

Táto skutočnosť ma donútila zamyslieť sa nad tým, ako, a prečo píšem články, ktoré tu potom zverejňujem. 
Uvedomil som si, že už dlhšiu dobu mám pripravené podklady na viacero zaujímavých kúskov, no nemám dostatok času dať im pútavejšiu podobu, aby boli vhodné aj pre úplných začiatočníkov. 
Rozhodol som sa teda, že vynechám akékoľvek omáčky a budem sa snažiť písať čo najkratšie články s čo najväčšou výpovednou hodnotou. 
Napokon vždy, keď sa začínam venovať pre mňa dovtedy neznámej problematike, hovorím si, aké by bolo skvelé keby mi niekto vysvetlil len základné súvislosti, ukázal malý príklad a tak ušetril čas, ktorý môžem venovať niečomu úplne inému. 
Takže od teraz píšem už len články pre ľudí, ktorých stačí "nakopnúť" a tí ostatní musia hľadať inde..

[1]: https://www.google.sk
[2]: http://suseportal.cz/forum/ftp_server_vsftpd_kde_najit_podrobny_navod_pro_neznale
[3]: /ako-na-vsftpd/